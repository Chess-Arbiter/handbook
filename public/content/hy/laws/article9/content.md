# Հոդված 9: ՈՉ-ՈՔԻ


**9.1** «Ոչ-ոքի» առաջարկներ և միջոցառման կանոնադրություն

**9.1.1** Մրցաշարի կանոնադրությունը կարող է սահմանել, որ
խաղացողները չեն կարող առաջարկել կամ համաձայնել «ոչ-ոքի»-ի՝
չկատարելով քայլերի սահմանված քանակը կամ առհասարակ, առանց
մրցավարի համաձայնության:

**9.1.2** Սակայն, եթե մրցաշարի կանոնադրությունը թույլատրում է «ոչ-ոքի»
համաձայնությունը, ապա սահմանվում է հետևյալը՝

**9.1.2.1** խաղացողը, որը ցանկանում է ոչ-ոքի առաջարկել, պետք է դա անի
խաղատախտակի վրա իր քայլը կատարելուց հետո՝ մինչև ժամացույցի
կոճակը սեղմելը: Խաղի ընթացքում ցանկացած այլ պահի արված
առաջարկը մնում է ուժի մեջ, սակայն պետք է հաշվի առնել [12.6](./article12) հոդվածը:
Առաջարկի ժամանակ ոչ մի պայման չի կարող դրվել: Երկու դեպքում էլ
առաջարկը չի կարող չեղարկվել և մնում է ուժի մեջ մինչև հակառակորդն
ընդունի, մերժի բանավոր կամ ձեռք տալով խաղաքարին՝ այն
տեղաշարժելու կամ վերցնելու մտադրությամբ, կամ մինչև խաղի ելքը
որոշվի որևէ այլ կերպ:

**9.1.2.2** «Ոչ-ոքի» առաջարկը յուրաքանչյուր խաղացողի կողմից պետք է
նշվի բլանկում = պայմանանշանով:

**9.1.2.3** 9.2 կամ 9.3 հոդվածների վրա հիմնված «ոչ-ոքի» անելու
վերաբերյալ հայտարարությունը պետք է համարվի ոչ-ոքի անելու
առաջարկ:

**9.2** Քայլ կատարողի պատշաճ հայտարարության հիման վրա խաղն
ավարտվում է ոչ-ոքի, երբ առնվազն երրորդ անգամ նույն դիրքը, որը
պարտադիր չէ քայլերի կրկնությամբ՝

**9.2.1** կարող է կրկնվել անմիջապես իր քայլից հետո, եթե նա իր թղթային
կամ էլեկտրոնային բլանկում նախ գրանցում է այդ քայլը, որը փոփոխման
ենթակա չէ, և մրցավարին հայտնում է այդ քայլը կատարելու
մտադրության մասին, կամ՝

**9.2.2** արդեն իսկ կրկնվել է անմիջապես հակառակորդի քայլից հետո, և
քայլ կատարելու հերթը «ոչ ոքի» հայտարարություն անող մասնակցինն է:

**9.2.3** Դիրքերը համարվում են կրկնված, եթե քայլի հերթը նույն
խաղացողինն է, նույն գույնի նույնանուն խաղաքարերը զբաղեցնում են
նույն դաշտերը, և երկու խաղացողների բոլոր խաղաքարերի հնարավոր
քայլերը նույնն են: Հետևաբար , դիրքերը նույնը չեն, եթե.

**9.2.3.1** զինվորը, որը կարող էր կողանցիկ վերցվել, այլևս հնարավոր չէ

**9.2.3.2** արքան կամ նավակը կարող էին փոխատեղվել, սակայն՝
տեղաշարժվելով կորցրել են այդ իրավունքը։ Խաղացողը փոխատեղում
կատարելու իրավունքից զրկվում է միայն այն դեպքում, երբ արքան կամ
նավակը տեղաշարժվել են:

**9.3** Քայլ կատարողի պատշաճ հայտարարության հիման վրա խաղն
ավարտվում է ոչ-ոքի, եթե.

**9.3.1** նա իր թղթային կամ էլեկտրոնային բլանկում նախ գրանցում է քայլը՝
որը փոփոխման ենթակա չէ և մրցավարին հայտնում է այդ քայլը
կատարելու մտադրության մասին, որի արդյունքում յուրաքանչյուր
խաղացողի կողմից կատարված վերջին 50 քայլերը իրականացվել են
առանց որևէ զինվոր տեղաշարժելու և առանց որևէ խաղաքար վերցնելու,
կամ՝

**9.3.2** խաղացողի կողմից կատարված վերջին 50 քայլերը տեղի են ունեցել
առանց որևէ զինվոր տեղաշարժելու և առանց որևէ խաղաքար վերցնելու:

**9.4** Եթե խաղացողը ձեռք է տալիս խաղաքարին, ինչպես նշված է [4.3](./article4)
հոդվածում, ապա զրկվում է 9.2 և 9.3 հոդվածների հիման վրա ոչ-ոքի
հայտարարություն անելու իրավունքից:

**9.5** Ոչ-ոքի անելու պահանջները

**9.5.1** Եթե խաղացողը պահանջում է ոչ-ոքի՝ 9.2 կամ 9.3 հոդվածների
հիման վրա, նա կամ մրցավարը կարող են կանգնեցնել ժամացույցը: Նրան
չի թույլատրվում հրաժարվել այդ պահանջից:

**9.5.2** Եթե հայտնաբերվում է, որ պահանջը ճիշտ է, խաղն անմիջապես
ավարտվում է ոչ-ոքի:

**9.5.3** Եթե հայտնաբերվում է, որ պահանջը ճիշտ չէ, ապա մրցավարը պետք
է հակառակորդին ավելացնի երկու րոպե ժամանակ: Այնուհետև խաղը
պետք է շարունակվի: Եթե պահանջի հիմքը մտադրված քայլն էր, ապա այն
պետք է կատարվի՝ ինչպես սահանված է Հոդված 3-ում և Հոդված 4-ում:

**9.6** Եթե տեղի է ունենում ներքոնշյալներից մեկը կամ երկուսը, ապա խաղը
ավարտվում է ոչ-ոքի.

**9.6.1** նույն դիրքը կրկվում 9.2.2 հոդվածի համաձայն՝ առնվազն 5 անգամ:

**9.6.2** վերջին 75 քայլերը կատարվել են առանց որևէ զինվոր տեղաշարժելու
և առանց որևէ խաղաքար վերցնելու: Եթե վերջին քայլը ավարտվում է
«մատ»-ով, ապա առաջնահերթությունը տրվում է այդ քայլին: