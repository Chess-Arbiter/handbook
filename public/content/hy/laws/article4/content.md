# Հոդված 4: ՔԱՅԼԵՐԻ ԿԱՏԱՐՈՒՄԸ

**4.1** Յուրաքանչյուր քայլ պետք է կատարվի միայն մեկ ձեռքով:

**4.2** Խաղաքարի շտկումը կամ այլ ֆիզիկական շփումը.

**4.2.1** Միայն քայլ կատարողը կարող է շտկել մեկ կամ մի քանի խաղաքարերի դասավորությունը, այն պայմանով, որ նախապես հայտարարի իր ցանկության մասին՝ ասելով օրինակ «ուղղում եմ»՝ ֆրանսերեն «j’adoube – ժադուբ», անգլերեն «I adjust – այ ըջասթ»:

**4.2.2** Խաղաքարի հետ ցանկացած այլ ֆիզիկական շփում, բացառությամբ ակնհայտ պատահականության, համարվում է դիտավորություն:

**4.3** Բացառությամբ 4.2.1 հոդվածում նշված կետի, երբ քայլ կատարողը՝

**4.3.1** իր մեկ կամ ավելի խաղաքարին, ապա նա պետք է քայլ կատարի քայլի հնարավորություն ունեցող առաջին ձեռք տված խաղաքարով, կամ՝

**4.3.2** հակառակորդի մեկ կամ մի քանի խաղաքարին, ապա նա պետք է վերցնի ձեռք տված առաջին խաղաքարը, որը կարելի է վերցնել, կամ՝ 

**4.3.3** յուրաքանչյուր գույնի մեկական խաղաքարին, ապա նա պետք է վերցնի հակառակորդի խաղաքարն իր խաղաքարով, կամ եթե դա հնարավոր չէ, տեղաշարժի կամ վերցնի ձեռք տված առաջին խաղաքարը, որը կարելի է տեղաշարժել կամ վերցնել: Եթե պարզ չէ, թե ում խաղաքարին է առաջինը ձեռք դիպել՝ քայլ կատարողի, թե՞ հակառակորդի, ապա համարվում է, որ առաջինը ձեռքը դիպել է քայլ կատարողի խաղաքարին

**4.4** Եթե քայլ կատարողը՝

**4.4.1** ձեռք է տվել իր արքային և նավակին, ապա նա պետք է փոխատեղում կատարի այդ ուղղությամբ, եթե դա հնարավոր է։

**4.4.2** միտումնավոր կերպով ձեռք է տվել նավակին, իսկ հետո՝ իր արքային, ապա տվյալ քայլով նա կորցնում է այդ ուղղությամբ փոխատեղում կատարելու իրավունքը, և իրավիճակը պետք է կարգավորվի 4.3.1 կետի համաձայն։

**4.4.3** մտադրություն ունենալով փոխատեղում կատարել, ձեռք տա իր արքային ապա նավակին, բայց փոխատեղումը այդ ուղղությամբ հնարավոր չլինի, ապա խաղացողը պետք է իր արքայով կատարի մեկ այլ հնարավոր քայլ (որը կարող է լինել նաև մյուս ուղղությամբ փոխատեղումը): Եթե արքային տեղաշարժել հնարավոր չէ, ապա թույլատրվում է կատարել ցանկացած հնարավոր քայլ։

**4.4.4** փոխարկում է զինվորը, խաղաքարի ընտրությունն ավարտված է համարում այն պահին, երբ այդ խաղաքարը դիպչում է փոխարկման դաշտին: 

**4.5** Եթե ձեռք տված (4.3 կամ 4.4 հոդվածներին համաձայն) խաղաքարերից և ոչ մեկը չի կարող տեղաշարժվել կամ վերցվել, ապա թույլատրվում է կատարել ցանկացած հնարավոր քայլ:

**4.6** Փոխարկումը կարող է կատարվել տարբեր ձևերով.

**4.6.1** պարտադիր չէ զինվորը տեղաշարժել փոխարկման դաշտ,

**4.6.2** զինվորի հեռացումը խաղատախտակից և փոխարկման դաշտում նոր խաղաքարի տեղադրումը կարող է կատարվել ցանկացած հերթականությամբ,

**4.6.3** եթե փոխարկման դաշտում գտնվում է հակառակորդի խաղաքարը, այն պետք է վերցվի:

**4.7** Եթե որպես հնարավոր քայլ կամ դրա մի մաս, խաղաքարը մնում է որևէ դաշտում, ապա այն չի կարող տեղաշարժվել ուրիշ դաշտ: Քայլը համարվում է կատարված, երբ.

**4.7.1** վերցնելու դեպքում՝ վերցված խաղաքարը հեռացվել է խաղատախտակից, և քայլ կատարողը, իր խաղաքարը տեղաշարժելով նոր դաշտ, իր ձեռքից բաց է թողել այդ վերցնող խաղաքարը:

**4.7.2** Փոխատեղում կատարելու դեպքում, երբ քայլ կատարողն իր ձեռքից բաց է թողնել նավակն այն դաշտում, որն արքան հենց նոր հատել է: Երբ քայլ կատարողը իր ձեռքից բաց է թողնել արքան, քայլը դեռ ավարտված չէ, սակայն խաղացողն այլևս իրավունք չունի կատարել այլ քայլ, բացի այդ ուղղությամբ տեղափոխումից, եթե դա հնարավոր է: Եթե այդ ուղղությամբ փոխատեղումը հնարավոր չէ, խաղացողը պետք է կատարի այլ հնարավոր քայլ արքայով (ներառյալ մյուս նավակով փոխատեղումը): Եթե արքան ոչ մի հնարավոր քայլ չունի, խաղացողը կարող է կատարել որևէ հնարավոր քայլ:

**4.7.3** զինվորի փոխարկման դեպքում՝ քայլ կատարողն իր ձեռքից բաց է թողել նոր խաղաքարը փոխարկման դաշտում:

**4.8** Տեղաշարժելու կամ վերցնելու մտադրությամբ իր խաղաքարին դիպչելուն պես՝ քայլ կատարողը կորցնում է հակառակորդի կողմից 4.1-4.7 հոդվածների դրույթները խախտելու վերաբերյալ հայտարարություն անելու իրավունքը:

**4.9** Եթե խաղացողը ի վիճակի չէ տեղաշարժել խաղաքարերը, տրամադրվում է մրցավարի կողմից հաստատված օգնական՝ իրականացնելու համար գործողությունները: