# ԱՐԱԳ ՇԱԽՄԱՏ


**A.1** «Արագ շախմատ» է կոչվում այն խաղը, որում բոլոր քայլերը պետք է
կատարվեն յուրաքանչյուր խաղացողի համար սահմանված
ժամանակահատվածում, որը 10 րոպեից ավել, բայց 60 րոպեից պակաս է,
կամ հատկացված ժամանակի և 60-ով բազմապատկած ամեն քայլի համար
տրվող լրացուցիչ ժամանակի գումարը 10 րոպեից ավել, բայց 60 րոպեից
պակաս է։

**A.2** Խաղացողները պարտավոր չեն գրի առնել իրենց քայլերը, սակայն չեն
կորցնում իրենց բլանկի վերաբերյալ պահանջներ ներկայացնելու իրավունքը։
Խաղացողը կարող է յուրաքանչյուր պահի խնդրել մրցավարին տրամադրել
բլանկ՝ քայլերը գրանցելու համար:

**A.3** «Մրցաշարի կանոններ» բաժնի [7-րդ](./article7) և [9-րդ](./article9) հոդվածներում նշված
տույժերը կկազմեն մեկ րոպե՝ երկու րոպեի փոխարեն:

**A.4** Սույն կանոնների «Մրցաշարի կանոններ» բաժինը կիրառվում է, եթե․

**A.4.1** մեկ մրցավարը վերահսկում է առավելագույնը երեք խաղ։

**A.4.2** յուրաքանչյուր խաղ արձանագրվում է մրցավարի կամ նրա օգնականի
կողմից՝ հնարավորության դեպքում էլեկտրոնային միջոցներով։

**A.4.3** Խաղացողը կարող է ցանկացած պահի` իր քայլի ժամանակ, խնդրել
մրցավարին կամ նրա օգնականին ցույց տալ իրեն բլանկը: Խաղացողը
բլանկը կարող է պահանջել առավելագույնը հինգ անգամ՝ մեկ խաղի
ընթացքում: Ավելի շատ ներկայացված պահանջները կդիտարկվեն որպես
հակառակորդի ուշադրությունը շեղելու միջոց:

**A.5** Հակառակ դեպքում կիրառվում է հետևյալը.

**A.5.1** Սկզբնական դիրքից յուրաքանչյուր խաղացողի կողմից 10 քայլ
կատարելուց հետո`

**A.5.1.1** ժամացույցի կարգավորումները չեն կարող փոփոխվել, եթե դա կարող
է անբարենպաստ ազդեցություն ունենալ մրցաշարի խաղացանկի վրա,

**A.5.1.2** խաղաքարերի սխալ դասավորության, խաղատախտակի սխալ դիրքի
վերաբերյալ որևէ պահանջ ներկայացնել հնարավոր չէ։ Այն դեպքում, եթե
խաղն ընթացել է արքայի սխալ սկզբնական դիրքով՝ փոխատեղում կատարել
չի կարելի։ Այն դեպքում, եթե խաղն ընթացել է նավակի սխալ սկզբնական
դիրքով, փոխատեղումը այդ նավակով չի կարող կատարվել

**A.5.2** Եթե մրցավարը նկատում է [7.5.1, 7.5.2, 7.5.3 կամ 7.5.4](./article7) հոդվածի
համաձայն կատարված գործողություն, ապա նա պետք է գործի [7.5.5](./article7)
հոդվածի համաձայն, եթե հակառակորդը չի կատարել իր հաջորդ քայլը:
Եթե մրցավարը չի միջամտում, ապա հակառակորդն ինքն իրավունք ունի
պահանջելու, այն պայմանով, որ դեռ հակառակորդը չի կատարել իր
հաջորդ քայլը: Եթե հակառակորդը պահանջ չի ներկայացնում և
մրցավարը չի միջամտում, անհնարին քայլը մնում է ուժի մեջ և խաղը
պետք է շարունակվի։ Եթե հակառակորդը կատարում է պատասխան
քայլը, անհնարին քայլը չի կարող շտկվել, եթե խաղացողներն իրենք
համաձայնության չգան ՝ առանց մրցավարի միջամտության։

**A.5.3** Ժամանակը սպառելու պատճառով հաղթանակ պահանջելու
համար խաղացողը կարող է կանգնեցնել շախմատի ժամացույցը և
տեղեկացնել մրցավարին: Սակայն խաղն ավարտվում է ոչ-ոքի, եթե դիրքն
այնպիսին է, որ խաղացողներից ոչ-մեկը՝ հնարավոր քայլերի ցանկացած
շարքով, հակառակորդի արքային մատ անել չի կարող։

**A.5.4** Եթե մրցավարը նկատում է, որ երկու արքան էլ շախի տակ են, կամ
զինվորը կանգնած է իր մեկնարկային դիրքից ամենահեռավոր
հորիզոնականին, ապա պետք է սպասի մինչև հաջորդ քայլի ավարտը:
Այնուհետև, եթե խաղատախտակի վրա ստեղծված դիրքը մնում է
անհնարին, մրցավարը պետք է հայտարարի, որ խաղն ավարտվել է ոչ-ոքի
արդյունքով:

**A.5.5** Մրցավարը պետք է նաև հայտարարի «դրոշակի ընկնելու»
վերաբերյալ, եթե դա նկատել է:

**A.6** Մրցաշարի կանոնադրության մեջ պետք է նշված լինի, արդյո՞ք A4 կամ
A5 հոդվածները կիրառվում են ողջ մրցաշարի ընթացքում: