# Հոդված 8: ՔԱՅԼԵՐԻ ԳՐԱՌՈՒՄԸ


**8.1** Ինչպես պետք է գրանցել քայլերը.

**8.1.1** Խաղի ընթացքում յուրաքանչյուր խաղացող պարտավոր է ճշգրիտ
կերպով գրանցել իր և հակառակորդի քայլերը՝ քայլ առ քայլ,
հնարավորինս պարզ և ընթեռնելի, հետևյալ եղանակներից մեկով՝

**8.1.1.1** ձեռագիր գրանցելով հանրահաշվական նշագրությամբ (Հավելված
C)` մրցաշարի համար նախատեսված բլանկում:

**8.1.1.2** քայլերը մուտքագրելով մրցաշարի համար նախատեսված, ՖԻԴԵ-ի
վավերացված «էլեկտրոնային բլանկում»:

**8.1.2** Արգելվում է քայլերը գրի առնել նախապես, բացառությամբ այն
դեպքերի, երբ խաղացողը ոչ-ոքի է պահանջում ՝ [9.2 և 9.3](./article9) հոդվածների
համաձայն, կամ խաղը պետք է հետաձգվի Ուղեցույց [I.1.1](./rec1) կետի
համաձայն:

**8.1.3** Եթե խաղացողը ցանկանում է, ապա կարող է պատասխանել
հակառակորդի քայլին՝ մինչև այն գրի առնելը: Նա պարտավոր է գրի առնել
իր նախորդ քայլը՝ մինչև հաջորդ քայլ կատարելը:

**8.1.4** Բլանկը պետք է օգտագործվի միայն քայլերի, ժամացույցների
ցուցմունքների, «ոչ-ոքի» առաջարկների, հայտարարությունների հետ
առնչվող և այլ էական տվյալների գրառման համար:

**8.1.5** Երկու խաղացողներն էլ պարտավոր են բլանկում նշել «ոչ-ոքի»
առաջարկը = պայմանանշանով:

**8.1.6** Եթե խաղացողն ի վիճակի չէ գրառել քայլերը, համապատասխան
գործողություններ կատարելու նպատակով նրան կարող է տրամադրվել
օգնական՝ մրցավարի համաձայնությամբ: Այդ խաղացողի ժամացույցի
ցուցմունքը մրցավարը պետք է վերանայի համարժեքորեն: Ժամացույցի
այս կարգավորումը չի տարածվում սահմանափակ կարողություն ունեցող
խաղացողի վրա:

**8.2** Բլանկը պետք է տեսանելի լինի մրցավարին ամբողջ խաղի ընթացքում:


**8.3** Բլանկները մրցաշարի կազմակերպչի սեփականությունն են: Ակնհայտ
թերությամբ էլեկտրոնային բլանկը փոխարինվում է մրցավարի կողմից:

**8.4** Եթե խաղացողին հատկացված ժամանակահատվածում ժամացույցին
մնացել է հինգ րոպեից պակաս ժամանակ և յուրաքանչյուր քայլին 30
վայրկյան կամ ավել լրացուցիչ ժամանակ չի ավելանում, ապա նա
պարտավոր չէ կատարել 8.1.1 հոդվածի պահանջները:

**8.5** Անավարտ բլանկներ

**8.5.1** Եթե, 8.4 հոդվածի համաձայն, խաղացողներից ոչ մեկը պարտավոր չէ
գրի առնել քայլերը, մրցավարը կամ նրա օգնականը պետք է փորձեն
ներկա լինել և գրի առնել քայլերը: Այս դեպքում, դրոշակներից մեկի
ընկնելուց հետո, մրցավարը անմիջապես պետք է կանգնեցնի ժամացույցը:
Այնուհետև, երկու խաղացողներն էլ պետք է լրացնեն իրենց բլանկները՝
օգտվելով մրցավարի կամ հակառակորդի բլանկից:

**8.5.2** Եթե, 8.4 հոդվածի համաձայն, խաղացողներից միայն մեկը
պարտավոր չէ գրի առնել քայլերը, նա պետք է որքան հնարավոր է արագ
գրառի կատարված բոլոր քայլերը իր բլանկում՝ դրոշակներից մեկի
ընկնելուց հետո, մինչև խաղատախտակի վրա խաղաքար տեղաշարժելը:
Իր քայլի ժամանակ խաղացողը կարող է օգտվել հակառակորդի բլանկից,
բայց պետք է վերադարձնի այն՝ մինչև քայլ կատարելը:

**8.5.3** Ամբողջական գրառման բացակայության դեպքում խաղացողները
խաղը պետք է վերականգնեն ուրիշ խաղատախտակի վրա՝ մրցավարի
կամ նրա օգնականի հսկողության ներքո: Մինչև վերականգնումը սկսելը,
մրցավարը պետք է գրանցի խաղի ընթացքում ստեղծված փաստացի
դիրքը, ժամացույցի ցուցմունքները և կատարված քայլերի քանակը, եթե
այդպիսի տվյալներ առկա են:

**8.6** Երբ վերականգման ընթացքում կատարված քայլերը հնարավոր չէ
ամբողջությամբ գրառել և դրա միջոցով համոզվել, որ խաղացողներից
մեկը գերազանցել է իրեն հատկացված ժամանակը, ապա հաջորդ քայլը
պետք է համարվի առաջինը՝ հաջորդող ստուգման ընթացքում, եթե
հիմքեր չկան համարելու, որ ավելի շատ քայլեր են կատարվել:

**8.7** Խաղի ավարտին երկու խաղացողները պետք է նշեն խաղի արդյունքը՝
ստորագրելով երկու բլանկներում կամ հաստատեն արդյունքը իրենց
էլեկտրոնային բլանկներում: Նույնիսկ սխալ նշված լինելով՝ արդյունքը
պետք է մնա ուժի մեջ, եթե մրցավարն այլ որոշում չի կայացնում: