### Ուղեցույց III. Խաղեր առանց հավելումների, ներառյալ արագ խաղի ավարտ
**III.1** «Արագ ավարտը» խաղի այն փուլն է, որի ընթացքում բոլոր մնացած
քայլերը պետք է կատարվեն սահմանափակ ժամանակի ընթացքում։

**III.2.1** Ստորև ներկայացված «Ուղեցույցները», որոնք վերաբերում են
խաղի վերջին փուլին, ներառյալ «արագ ավարտ»-ը, պետք է կիրառվեն
միայն այն միջոցառման ժամանակ, եթե դրանց օգտագործման մասին
նախօրոք հայտարարվել է։

**III.2.2** Սույն «Ուղեցույցները» կիրառվում են միայն սովորական և արագ
շախմատում առանց հավելման, և չեն կիրառվում կայծակնային խաղի
ժամանակ։

**III.3.1** Եթե երկու դրոշակներն էլ ընկել են, և անհնար է որոշել, թե որն է
ընկել առաջինը, ապա.

**III.3.1.1** խաղը պետք է շարունակվի, եթե դա տեղի է ունենում խաղի
ցանկացած շրջանում, բացառությամբ վերջին շրջանի:

**III.3.1.2** խաղը հայտարարվում է ոչ-ոքի, եթե դա տեղի է ունենում խաղի
այն շրջանում, որի ընթացքում պետք է կատարվեն մնացած բոլոր քայլերը:

**III.4** Երբ քայլ կատարողին մնում է երկու րոպեից պակաս ժամանակ, նա
կարող է առաջարկել մրցավարին, որ երկու խաղացողներին հատկացվի 5
վայրկյան հավելում։ Սա համարվում է ոչ-ոքիի առաջարկ։ Եթե այն
մերժվում է, և մրցավարը համաձայնում է առաջարկին, ապա
ժամացույցները պետք է կարգավորվեն համապատասխանաբար
լրացուցիչ ժամանակով. հակառակորդին տրվում է լրացուցիչ երկու րոպե,
և խաղը շարունակվում է:

**III.5** Եթե Հոդված III.4-ը չի կիրառվում, և քայլ կատարողին մնում է երկու
րոպեից պակաս ժամանակ, նա կարող է «ոչ-ոքի»-ի պահանջ ներկայացնել՝
մինչև իր դրոշակի ընկնելը։ Նա պետք է հրավիրի մրցավարին և կարող է
կանգնեցնել ժամացույցը (տե՛ս հոդված 6.12.2-ը)։ Նա կարող է ոչ-ոքի
պահանջել այն հիմքով, որ հակառակորդը ընդունված միջոցներով հաղթել
չի կարող և/կամ չի գործադրում ջանքեր ընդունված միջոցներով հաղթելու
համար։

**III.5.1** Եթե մրցավարը համաձայնի, որ հակառակորդն ընդունված
միջոցներով հաղթելու համար ջանքեր չի գործադրում կամ ընդունված
միջոցներով հաղթել հնարավոր չէ, նա պետք է խաղը հայտարարի ոչ-ոքի։
Հակառակ դեպքում, նա պետք է հետաձգի որոշում կայացնելը կամ մերժի
պահանջը։

**III.5.2** Եթե մրցավարը հետաձգում է որոշում կայացնելը, ապա
հակառակորդին կարող է ավելացվել լրացուցիչ երկու րոպե ժամանակ, և
հնարավորության դեպքում խաղը պետք է շարունակվի մրցավարի
ներկայությամբ: Մրցավարը վերջնական արդյունքը պետք է հայտարարի
խաղի հետագա ընթացքում կամ խաղացողներից որևէ մեկի դրոշակն
ընկնելուց հետո՝ որքան հնարավոր է արագ: Եթե մրցավարը համաձայնում
է, որ վերջնական դիրքում ընդունված միջոցներով հաղթել հնարավոր չէ,
կամ՝ որ ընդունված միջոցներով հաղթելու համար հակառակորդը
բավարար փորձեր չի ձեռնարկում, ապա խաղը պետք է հայտարարի
ոչ-ոքի։

**III.5.3** Եթե մրցավարը մերժում է պահանջը, ապա հակառակորդին պետք
է ավելացվի երկու րոպե ժամանակ։

**III.6** Եթե մրցաշարը չի հսկվում մրցավարի կողմից, սահմանվում է
հետևյալը․

**III.6.1** խաղացողը կարող է ոչ-ոքի պահանջել՝ մինչև իր դրոշակի ընկնելը,
եթե նրան մնացել է 2 րոպեից պակաս ժամանակ։ Այսպիսով ավարտվում է
խաղը։ Նա կարող է այդ պահանջը ներկայացնել հիմք ընդունելով, որ․

**III.6.1.1** հակառակորդն ընդունված միջոցներով հաղթել չի կարող, և/կամ

**III.6.1.2** հակառակորդն ընդունված միջոցներով հաղթելու համար ջանքեր
չի գործադրում։ III.6.1.1-ի դեպքում` խաղացողը պետք է գրանցի
վերջնական դիրքը, և հակառակորդը պետք է հաստատի այն։ III.6.1.2-ի
դեպքում խաղացողը պետք է գրանցի վերջնական դիրքը և ներկայացնի
գրառած բլանկը։ Հակառակորդը պետք է հաստատի և՛ գրառման
ճշգրտությունը, և՛ վերջնական դիրքը։

**III.6.2** Պահանջը պետք է ներկայացվի մրցավարի պարտականությունները
ստանձնած անձին։
