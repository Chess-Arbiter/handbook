ՇԱԽՄԱՏԻ ԿԱՆՈՆՆԵՐԻ ՏԵՐՄԻՆԱԲԱՆԱԿԱՆ ԲԱՐԱՌԱՆ
========================================

Բառարանում տերմիններիբացատրությունը տրվում է զուտ սույն շախմատը կանոնների համատեքստում։ Տերմինից անվանումից հետո նշված է կանոնների հոդվածը/հավելվածը, որում տվյալ տերմինը հիշատակվում է առաջին անգամ։

**անկյունագիծ:** 2.4. խաղատախտակի հարակից կողմերի՝ անկյուններով շոշափվող նույն գույնի դաշտերն իրար միացնող ուղի։

**արագ ավարտ:** III.1. խաղի այն փուլը, որի ընթացքում բոլոր մնացած քայլերը պետք է կատարվեն սահմանափակ ժամանակի ընթացքում(Խորհուրդ III)։ Կամ, այլ կերպ ասած, այն փուլն է, երբ բոլոր (կամ մնացած) քայլերը պետք է կատարվեն մեկ (կամ ամենավերջին) ստուգման ընթացքում, և յուրաքանչյուր քայլի համար լրացուցիչ ժամանակ հատկացված չէ։

**Արագ շախմատ:** «Արագ շախմատ» է կոչվում այն խաղը, որում բոլոր քայլերը պետք է կատարվեն յուրաքանչյուր խաղացողի համար սահմանված կամ նշված ժամանակի ընթացքում, որը 10 րոպեից ավելի, բայց 60 րոպեից պակաս է, կամ հատկացված ժամանակի և 60-ով բազմապատկած ամեն քայլի համար տրվող լրացուցիչ ժամանակի գումարը՝ 10 րոպեից ավելի, բայց 60 րոպեից պակաս է։

**Արդյունք:** 8.7. Սովորաբար, պարտիայի արդյունքը լինում է 1-0, 0-1 կամ 1/2-1/2։ Բացառիկ դեպքերում երկու խաղացողներն էլ կարող են պարտվել (Հոդված 11.8), կամ մեկը վաստակի 1/2 միավոր, իսկ մյուսը ՝ 0։ Չխաղացված պարտիաներում արդյունքը նշվում է +/- (սևերը չեն ներկայացել ուշացման համար սահմանված ժամանակի ընթացքում), -/+ (սպիտակները չեն ներկայացել ուշացման համար սահմանված ժամանակի ընթացքում), -/- (երկու խաղացողներն էլ չեն ներկայացել ուշացման համար սահմանված ժամանակի ընթացքում)։

**Արքայի/թագուհու թև:** 3.8.1. Խաղատախտակի ուղղահայաց կեսը, որում ներառված են արքաների/թագուհիների սկզբնական դիրքերը։

**Ավարտված քայլ:** 1.1. Խաղաքարի տեղափողում խաղատախտակի վրա, որից հետո քայլ կատարողը սեղմում է ժամացույցի կոճակը այնպես, որ սկսի աշխատել հակառակորդի ժամացույցը(Հոդված 6․2․1)։ Քայլն ավարտված է նաև, եթե այն ավարտում է պարտիան կամ՝ կատարվում է հաջորդ քայլն այն դեպքում, երբ հակառակորդի նախորդ քայլն ավարտված չէր։ Քայլը համարվում է կատարված(բայց չավարտված), եթե խաղացողը տեղափոխել է իր խաղաքարն այլ դաշտ(վերցնելու դեպքում նաև՝ հակառակորդի խաղաքարը հեռացվել է խաղատախտակից) և բաց է թողել իր ձեռքը։

**Բլանկ:** 8.1. Հատուկ ձևաթուղթ քայլերը գրառելու համար։ Բլանկը կարող է լինել նաև էլեկտրոնային։

**Բողոք:** 11.10. Սովորաբար, խաղացողը պետք է իրավունք ունենա բողոքարկել մրցավարի կամ կազմակերպչի որոշումը։

**Գաղտնի քայլ:** I. Գրանցվում է բլանկում և ծրարի մեջ ի պահ հանձնվում, եթե խաղի համար սահմանված ժամանակի ընթացքում պարտին չի ավարտվում և հետաձգվում է։

**Դիրքի կրկնություն:** 5.3.1. **1**.Պարտիան կարող է ավարտվել ոչ-ոքի, եթե նույն դիրքը կրկնվի անմիջապես հաջորդ քայլից հետո, կամ եթե այն արդեն կրկնվել է խաղատախտակի վրա երեք անգամ։ Կամ **2**. Պարտիան ավարտվում է ոչ-ոքի, եթե նույն դիրքը կրկնվել է հինգ անգամ։

**Դրոշակ:** 6.1. Ժամանակի ստուգման ավարտն արձանագրող միջոց։ <<Դրոշակի ընկնելը>> նշանակում է, որ խաղացողին հատկացված ժամանակը սպառվել է։

**<<Ժամանակի երկարաձգում>> (Բրոնշտեյնի ստուգում):**Ժամանակի ստուգման տեսակ, երբ հակառակորդներին հատկացվում է <<մտածելու հիմնական ժամանակ>> և ամեն քայլի համար <<սահմանված լրացուցիչ ժամանակ>>։ Հիմնական ժամանակը սկսում է նվազել միայն այն պահից, երբ սպառվում է սահմանված լրացուցիչ ժամանակը։ Եթե խաղացողը սեղմում է ժամացույցի կոճակը մինչև լրացուցիչ ժամանակի սպառվելը, մտածելու հիմնական ժամանակը չի նվազում՝ անկախ լրացուցիչ ժամանակի օգտագործման չափից։

**Ժամանակի ստուգում:** **1**. Խաղացողներին մտածելու համար տրվող ժամանակի սահմանում։ Շախմատային ժամացույց օգտագործելիս՝ յուրաքանչյուր խաղացող պետք է կատարի քայլերի նվազագույն քանակը կամ բոլոր քայլերը հատկացված ժամանակի ընթացքում, և (կամ) յուրաքանչյուր քայլի համար կարող է տրվել լրացուցիչ ժամանակ (հավելում)։ Այս ամենը պետք է նախապես սահմանված լինի։ Եթե մտածելու ժամանակը տրվում է հատվածաբար (օրինակ՝ 90 րոպե առաջին 40 քայլի համար, այնուհետև 1 ժամ հաջորդ 20 քայլի համար, այնուհետև 15 րոպե՝ մինչև պարտիայի ավարտը՝ 30 վայրկյան հավելումով՝ սկսած առաջին քայլից), ապա առաջին ստուգումն ավարտվում է և սկսում է երկրորդ ստուգումն այն դեպքում, երբ երկու հակառակորդներն էլ կատարում են 40-ական քայլ։ Համապատասխանաբար, երկու հակառակորդների կողմից 60-ական քայլ կատարելուց հետո ավարտվում է երկրորդ և սկսվում է երրորդ ստուգումը։

**Լրացուցիչ ժամանակ, հավելում:** 6.3.2. Ժամանակ (2-ից մինչև 60 վայրկան), որը խաղի սկզբից տրվում է յուրաքանչյուր խաղացողին յուրաքանչյուր քայլի համար՝ ի լրումն մտածելու համար տրվող ժամանակի։ Դա կարող է արվել Բրոնշտեյնի կամ Ֆիշերի ստուգումը կիրառելիս։

**Խաղավայր, խաղատեղ, մերձակա գոտի:** 11.2. Խաղավայր են համարվում խաղի այն տեղը, հանգստի սենյակները, զուգարանները, հյուրասիրության սրահները, ծխելու համար հատկացված և մրցավարի կողմից որոշված այլ տարածքները։ Խաղի տեղ է համարվում այն տարածքը, որտեղ խաղացվում են մրցաշարի պարտիաները։

**Մերձակա է**համարվում խաղավայրին հարող այն տարածք(ներ)ը, որտեղ մրցավարի կողմից կարող են սահմանվել վարքի որոշակի կանոններ։

**Խաղատախտակ:** 2.1. 64 (8X8) վանդականոց, հաջորդաբար՝ բաց (սպիտակ) և մուգ (սև) գույների հավասարաչափ դաշտերից բաղկացած տախտակ՝ շախմատ խաղալու համար։

**կազմակերպիչ:** 8.3. Անձ, որը պատասխանատում է խաղավայրի, ժամկետի, մրցանակային հիմնադրամի, հրավերների, մրցաշարի ձևաչափի և նման այլ հարցերի համար։

**Կայծակնային խաղ։** Հավելված B: «Կայծակնային» է կոչվում այն խաղը, որում բոլոր քայլերը պետք է կատարվեն յուրաքանչյուր խաղացողի համար սահմանված կամ նշված ժամանակի ընթացքում, որը պակաս է 10 րոպեից, կամ հատկացված ժամանակի և 60-ով բազմապատկած ամեն քայլի համար տրվող լրացուցիչ ժամանակի գումարը 10 րոպեից քիչ է։

**Հաղթել ընդունված միջոցներով** նպատակաուղղված, հետևողական խաղով հաղթանակի հասնել, կամ ունենալ դիրք հաղթանակի համար իրատեսական հնարավորություններով, բայց ոչ միայն հակառակորդի դրոշակն ընկնելու հույսով։

**Հանդիսատեսներ:** 11.4. Մարդիկ, ովքեր դիտում են պարտիաների ընթացքը, բացառությամբ խաղացողների և մրցավարների։ Հանդիսատես են համարվում նաև այն խաղացողները, ովքեր ավարտել են իրենց պարտիաները։

**Հանձնվել:** 5.1.2. Պարտիան ճանաչել պարտված՝ մինչև մատ ստանալը։

**Հանրահաշվական նշագրություն․** 8.1. 8x8 տախտակի վրա կատարվող քայլերի գրառում՝ а-ից h լատինական տառերի և 1-ից 8 թվերի միջոցով։

**Հարվածել:** 3.1. Համարվում է, որ խաղաքարը հարվածում է հակառակորդի խաղաքարին, երբ այն կարող է վերցնել այդ խաղաքարը տվյալ դաշտում։ Խաղաքարը հարվածում է որևէ դաշտի, եթե նույնիսկ այն չի կարող տեղաշարժվել այդ դաշտ՝ նույն գույնի արքան հարվածի տակ թողնելու կամ դրա վրա հարված բացելու պատճառով։

**50 քայլի կանոն:** 5.3.2. Պարտիան կարող է ավարտվել ոչ-ոքի, եթե յուրաքանչյուր խաղացող առնվազն վերջին 50 քայլերը կատարել է առանց որևէ զինվոր տեղաշարժելու և առանց որևէ խաղաքար վերցնելու։

**Հնարավոր քայլ:** 3.10.1. Քայլ, որը կատարվել է կամ կարող է կատարվել Հոդվածներ 3.1 - 3.9 համապատասխան։ Հետևաբար, քայլն անհնարին է, եթե կատարվել է այդ կանոնների խախտմամբ։ Դիրքն անհնարին է, եթե այն հնարավոր չէ ստանալ հնարավոր քայլերի ցանկացած շարքով։

**Հորիզոնական:** 2.4. Խաղատախտակի դաշտերի հորիզոնական շարք։

**Մատ:** 1.2. Այնպիսի հարված հակառակորդի արքայի վրա, որը մրցակցին զրկում է բոլոր հնարավոր քայլերից, այլ կերպ ասած՝ այնպիսի շախ հակառակորդի արքային, որից պաշտպանվել հնարավոր չէ։

**Մեռյալ դիրք:** 5.2.2 Այնպիսի դիրք, ոում խաղացողներից և ոչ մեկը՝ հնարավոր քայլերի ցանկացած շարքով, հակառակորդի արքային մատ անել չի կարող։

**Միավորներ:** 10.1. Սովորաբար, հաղթանակի համար տրվում է 1 միավոր, ոչ-ոքիի համար՝ կես միավոր, պարտության համար միավոր չի տրվում։ Այլընտրանքը՝ համապատասխանաբար՝ 3, 1 և 0 միավորն է։

**Մրցավար:** նախաբան. Անձ (անձինք), որը (որոնք) պատասխանատու է (պատասխանատու են) կանոնների և մրցաշարի կանոնակարգի կատարման համար։

**Մրցաշարի կանոնակարգ:** 6.7.1 Հաստատված փաստաթուղթ, որը սահմանում է մրցաշարի անցկացման պայմանները, անհրաժեշտության դեպքում նշելով, թե կանոններում առաջարկվող տարբերակներից որ մեկն է կիրառվելու։

**75 քայլի կանոն:** 9.6.2. Եթե վերջին 75 քայլերը կատարվել են առանց որևէ զինվոր տեղաշարժելու և առանց որևէ խաղաքար վերցնելու, պարտիան ավարտվում է ոչ-ոքի։

**Շախ:** 3.9. Մեկ կամ միաժամանակ մի քանի ֆիգուրների հարված հակառակորդի արքայի վրա։

**Շախմատ 960 (Ֆիշերի շախմատ):** II Շախմատի տեսակ, որում ֆիգուրների սկզբնական դիրքը որոշվում է կամայական ընտրությամբ 960 հնարավոր տարբերակներից՝ որոշակի պայմաններին համապատասխան։

**Շախմատի ժամացույց:** 6.1. Այնպիսի ժամացույց, որի երկու թվացույցները միմյանց կապակցված են այնպես, որ միաժամանակ աշխատել չեն կարող։

**Պարտիայի հետաձգում:** 8.1. Պարտիան մեկ խաղափուլում չի ավարտվում, այլ ժամանակավորապես ընդհատվում և վերսկսվում է ավելի ուշ, նախապես որոշված ժամին։

**Պատ:** 5.2.1. Քայլ կատարողը չունի ոչ մի հնարավոր քայլ, և նրա արքան շախի տակ չէ։ Այդ դեպքում պարտիան ավարտվում է ոչ-ոքի։

**Պատժամիջոցներ:** 12.3. Մրցավարը կարող է կիրառել 12․9 հոդվածում թվարկված պատժամիջոցներ՝ խստության վերընթաց կարգով։

**Սահմանափակ կարողություններ:** 6.2.6. Ժամացույցով խաղալու կամ քայլերը գրառելու անկարողությունը։ Եթե խաղացողն ի վիճակի չէ օգտագործել ժամացույցը, համապատասխան գործողություններ կատարելու համար, մրցավարի համաձայնությամբ, նրան կարող է տրամադրվել օգնական։ Այդ խաղացողի ժամացույցի ցուցմունքը մրցավարը պետք է վերանայի համարժեքորեն։ Այլ սահմանափակ կարողություններով խաղացողի ժամացույցի ցուցմունքը չի վերանայվում։

Օգնական է տրամադրվում նաև, եթե խաղացողն ի վիճակի չէ գրառել քայլերը։ Այդ խաղացողի ժամացույցի ցուցմունքը ևս պետք է վերանայվի։ Այլ սահմանափակ կարողություններով խաղացողների ժամացույցի ցուցմունքը չի վերանայվում։

**Սեղմել ժամացույցի կոճակը:** 6.2.1. Գործողություն, որի արդյունքում դադարում է աշխատել խաղացողներից մեկի ժամացույցը և սկսում է աշխատել մյուսի ժամացույցը։ Ավանդաբար, ժամացույցի այդ սեղմվող մասնիկն անվանում են <<կոճակ>>, սակայն ժամանակակից ժամացույցներում լծակը տեղափոխելու համար կիրառվում են նաև տեխնիկական այլ հարմարանքներ։

**Սովորական խաղ:** III.3. Այն խաղն է, որում մտածելու համար տրվող ժամանակն առնվազն 60 րոպե է։

**Վերլուծություն:** 11.3.Մեկ կամ մի քանի խաղացողների կողմից ֆիգուրներ տեղաշարժելը խաղատախտակի վրա ՝ լավագույն շարունակությունը/քայլը կամ դիրքի գնահատականը որոշելու նպատակով։

**Վերցնել։** 3.1 Խաղաքարի տեղաշարժում հակառակորդի խաղաքարով զբաղեցրած դաշտ, և վերջինիս հեռացումը խաղատախտակից՝ որպես նույն քայլի մաս։

**Ցուցադրական տախտակ:** 6.13. Տախտակ, որի վրա ձեռքով կամ հատուկ հարմարանքների միջոցով ցուցադրվում են խաղացվող պարտիաները։ Էլենտրոնային միջոցներով պարտիաների ընթացքը ցուցադրվում է համակարգչային մոնիտորների վրա։

**Ուղղաձիգ:** 2.4. Խաղատախտակի դաշտերի ուղղահայացք շարք։

**Ուշացման թույլատրելի ժամանակ:** 6.7.1. Մրցաշարի կանոնակարգում ամրագրված որոշակի ժամանակ, որի ընթացքում խաղի սկզբից ուշանալը պարտության չի հանգեցնում։ Կանոնակարգը կարող է սահմանել նաև, որ խաղի սկզբից ուշանալը հանգեցնում է պարտության, այսինքն՝ ուշացման թույլատրելի ժամանակը զրո է։

**Փոխատեղում:** 3.8.2. Արքայի և նույն գույնի նավակներից մեկի քայլն է՝ խաղացողի կողմից առաջին հորիզոնականով։ Փոխատեղումը համարվում է արքայի մեկ քայլ և կարող է կատարվել ինչպես արքայի թևում(<<կարճ>> փոխատեղում, նշագրվում է 0-0), այնպես էլ թագուհու թևում (<<երկար>> փոխատեղում, նշագրվում է 0-0-0)։

**Փոխարկման դաշտ:** 3.7.5.1. Քայլ կատարողի կողմից ամենահեռավոր հորիզոնականի այն դաշտը, որտեղ նա՝ տեղաշարժելով զինվորը, այն պետք է փոխարինի նույն գույնի նոր թագուհիով, նավակով, փղով կամ ձիով՝ որպես նույն քայլի մաս։

**Փոխարկում:** 3.7.5.3. Խաղացողի կողմից ամենահեռավոր հորիզոնականին հասած զինվորի փոխարինումը նույն գույնի ֆիգուրով՝ որպես նույն քայլի մաս։

**Քայլ:** 1.1. Քայլ է համարվում հակառակորդների կողմից մեկական խաղաքարի տեղաշարժումը կամ վերցնելը։ Այսպես, եթե սահմանված է ժամանակի ստուգում 90 րոպե յուրաքանչյուր խաղացողին 40 քայլի համար, դա նշանակում է, որ երկու հակառակորդն էլ պետք է կատարեն 40 քայլ՝ չգերազանցելով մտածելու համար հատկացված ժամանակը։ Սակայն, <<սպիտակների/սևերի քայլն է>>, <<սպիտակների/սևերի լավագույն քայլ>> բառակապակցություններում քայլը նշանակում է հակառակորդներից միայն մեկի՝ խաղաքար տեղաշարժելու հերթը։

**Քայլերի հաշվիչ:** 6.10.2. Ժամացույցի հատուկ սարք, որը կարող է օգտագործվել հաշվելու համար, թե հակառակորդներից յուրաքանչյուրը քանի անգամ է սեղմել ժամացույցի կոճակը։

**Օգնական:** 8.1. Անձ, որը մրցավարի հանձնարարությամբ կարող է կատարել որոշակի գործառույթներ, այդ թվում օգնել խաղացողներին քայլերի գրառման կամ ժամանակացույցի օգտագործման հարցերում։

**Ֆիգուր։** 3․7 Թագուհի, նավակ, փիղ, ձի կամ ցանկացած խաղաքար՝ բացառությամբ զինվորի։

**Ֆիշերի (կուտակային) ստուգում:** Այդ ստուգման ձևը կիրառելիս՝ յուրաքանչյուր խաղացող ստանում է լրացուցիչ ժամանակ յուրաքանչյուր քայլի համար։