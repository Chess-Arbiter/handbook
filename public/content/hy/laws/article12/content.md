# Հոդված 12: ՄՐՑԱՎԱՐԻ ԴԵՐԸ (տես նաև՝ Նախաբան)


**12.1** Մրցավարը պետք է հետևի, որ խստորեն կատարվեն սույն շախմատի
օրենքները:

**12.2** Մրցավարը պետք է.

**12.2.1** ապահովի արդարացի խաղը,

**12.2.2** գործի՝ ելնելով մրցաշարի բարձրագույն շահերից,

**12.2.3** ապահովի խաղային լավ միջավայրի պահպանումը,

**12.2.4** ապահովի խաղացողների հանգստությունը,

**12.2.5** հսկի մրցաշարի ընթացքը,

**12.2.6** ձեռնարկի հատուկ միջոցներ սահմանափակ կարողություններով,
ինչպես նաև բժշկական հսկողության կարիք ունեցող խաղացողների
շահերը պաշտպանելու համար,

**12.2.7** հետևի Արդարացի խաղի կանոններին կամ ուղեցույցներին:

**12.3** Մրցավարը պետք է հետևի խաղի ընթացքին, հատկապես, երբ
խաղացողներին քիչ ժամանակ է մնացել, իրագործի իր կայացրած
որոշումները և անհրաժեշտության դեպքում կիրառի պատժամիջոցներ
խաղացողների նկատմամբ:

**12.4** Խաղերի ընթացքը հսկելու համար մրցավարը կարող է նշանակել
օգնականներ, օրինակ, երբ մի քանի խաղացողների համար քիչ ժամանակ
է մնացել:

**12.5** Մրցավարը կարող է խաղացողներից մեկին կամ երկուսին՝ կողմնակի
պատճառներով, խաղի ընթացքը խանգարվելու դեպքում հատկացնել
լրացուցիչ ժամանակ:

**12.6** Մրցավարը չպետք է միջամտի խաղին, բացառությամբ սույն
շախմատի կանոններով նախատեսված դեպքերի: Նա չպետք է նշի
կատարված քայլերի քանակը, բացառությամբ 8.5 հոդվածի կիրառման
այն դեպքերի, երբ առնվազն մեկ դրոշակ արդեն ընկած է: Մրցավարը
պետք է ձեռնպահ մնա խաղացողին տեղեկացնելուց, որ իր հակառակորդը
կատարել է քայլը կամ, որ նա չի սեղմել իր ժամացույցի կոճակը:

**12.7** Եթե որևէ մեկը նկատում է խախտում, նա պետք է տեղեկացնի միայն
մրցավարին: Այլ խաղացողները չպետք է խոսեն այդ մասին կամ այլ կերպ
միջամտեն խաղի ընթացքին: Հանդիսատեսներին արգելվում է միջամտել
խաղի ընթացքին: Մրցավարը կարող է խանգարող անձանց հեռացնել
խաղավայրից:

**12.8** Եթե մրցավարի կողմից լիազորված չէ, ապա առանց մրցավարի
թույլատվության, խաղավայրում և մրցավարի կողմից սահմանված
ցանկացած այլ հարակից տարածքում, ոչ մեկին չի թույլատրվում օգտվել
բջջային հեռախոսներից կամ հեռահաղորդակցության ցանկացած այլ
էլեկտրոնային միջոցներից:

**12.9** Մրցավարը կարող է կիրառել հետևյալ պատժամիջոցները.

**12.9.1** զգուշացում,

**12.9.2** հակառակորդի ժամանակի ավելացում,

**12.9.3** խախտում կատարած խաղացողի ժամանակի նվազեցում,

**12.9.4** հակառակորդի՝ խաղի ընթացքում վաստակած միավորների
ավելացում մինչև տվյալ խաղի առավելագույն հնարավորը,

**12.9.5** խախտում կատարած մասնակցի խաղում վաստակած միավորների
նվազեցում,

**12.9.6** Խաղում պարտված լինելու մասին հայտարարություն՝ խախտում
կատարած խաղացողի կողմից (մրցավարը պետք է որոշի նրա
հակառակորդի արդյունքը),

**12.9.7** նախապես հայտարարված դրամական տուգանքի կիրառում,

**12.9.8** մեկ կամ ավելի խաղափուլերի մասնակցությունից զրկում,

**12.9.9** մրցաշարից հեռացում