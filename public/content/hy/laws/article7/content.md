# Հոդված 7: ԽԱԽՏՈՒՄՆԵՐ


**7.1** Եթե տեղի է ունեցել որևէ խախտում, և խաղաքարերի նախորդող
դիրքը պետք է վերականգնվի, մրցավարը ժամացույցն ուղղելիս պետք է
դրսևորի ողջամտություն: Սա ներառում է նաև ժամացույցի ցուցմունքն
անփոփոխ թողնելու նրա իրավունքը: Անհրաժեշտության դեպքում,
մրցավարը պետք է շտկի նաև ժամացույցի քայլերի հաշվիչը:

**7.2.1** Եթե խաղի ընթացքում հայտնաբերվի, որ խաղաքարերի սկզբնական
դիրքը սխալ է եղել, խաղը պետք է չեղյալ համարվի, ապա նորից
մեկնարկվի:

**7.2.2** Եթե խաղի ընթացքում հայտնաբերվի, որ խաղատախտակը դրված է

**2.1** հոդվածի պահանջին հակառակ, ապա խաղը պետք է շարունակվի՝
ստեղծված դիրքը տեղափոխելով ճիշտ տեղադրված խաղատախտակի
վրա:

**7.3** Եթե խաղը սկսել է խաղաքարերի հակառակ գույնով, և երկու
խաղացողների կողմից էլ 10-ից պակաս քայլ է կատարվել, այն պետք է
դադարեցվի և նոր խաղ մեկնարկվի՝ ճիշտ գույներով: 10 կամ ավել քայլ
կատարելու դեպքում խաղը պետք է շարունակվի:

**7.4** Խաղաքարերի խախտված դասավորություն

**7.4.1** Եթե խաղացողը խախտել է մեկ կամ ավելի խաղաքարերի
դասավորությունը, նա պետք է վերականգնի ճիշտ դիրքը՝ իրեն
հատկացված ժամանակի հաշվին:

**7.4.2** Անհրաժեշտության դեպքում, խաղացողը կամ նրա հակառակորդը
պետք է կանգնեցնեն ժամացույցը և դիմեն մրցավարի օգնությանը:

**7.4.3** Մրցավարը կարող է պատժամիջոցներ կիրառել խաղաքարերի
դասավորությունը խախտած խաղացողի նկատմամբ:

**7.5** Անհնարին քայլեր


**7.5.1** Անհնարին քայլը համարվում է կատարված, երբ խաղացողը սեղմում
է իր ժամացույցի կոճակը: Եթե խաղի ընթացքում հայտնաբերվի, որ
կատարվել է անհնարին քայլ, ապա պետք է վերականգնվի այն դիրքը, որը
ստեղծվել էր անմիջապես մինչև խախտում կատարելը: Եթե խախտմանն
անմիջապես նախորդող դիրքը որոշել հնարավոր չէ, ապա խաղը պետք է
շարունակվի անհնարին քայլին նախորդող՝ վերականգնման ենթակա
վերջին հնարավոր դիրքից: Անհնարին քայլի փոխարեն կատարվող քայլը
պետք է համապատասխանի [4.3 և 4.7](./article4) հոդվածների պահանջներին:
Այնուհետև խաղը պետք է շարունակվի վերականգնված դիրքից:

**7.5.2** Եթե խաղացողը զինվորը տեղաշարժել է փոխարկման դաշտ, սեղմել
է ժամացույցի կոճակը, բայց չի փոխարինել զինվորը նոր խաղաքարով,
քայլը համարվում է անհնարին: Այդ զինվորը պետք է փոխարկվի նույն
գույնի թագուհիով:

**7.5.3** Եթե խաղացողը սեղմում է ժամացույցի կոճակը առանց որևէ քայլ
անելու, ապա դա համարվում է անհնարին քայլ և պետք է կիրառվի
պատժամիջոցներ:

**7.5.4** Եթե խաղացողն օգտագործում է երկու ձեռքերը՝ մեկ քայլ
կատարելու համար (օրինակ՝ փոխատեղման, վերցնելու կամ
առաջխաղացման դեպքում) և սեղմել է ժամացույցը, դա պետք է
դիտարկվի որպես անհնարին քայլ և պատժվի:

**7.5.5** 7.5.1, 7.5.2, 7.5.3 կամ 7.5.4 հոդվածների համաձայն կատարված
գործողություններից հետո՝ խաղացողի կողմից առաջին կատարած
անհնարին քայլի դեպքում մրցավարը պետք է երկու րոպե լրացուցիչ
ժամանակ տրամադրի իր հակառակորդին։ Նույն խաղացողի կատարած
երկրորդ անհնարին քայլի դեպքում մրցավարը պարտություն կնշանակի
տվյալ խաղացողին: Այնուամենայնիվ, խաղը ոչ-ոքի է ավարտվում, եթե
դիրքն այնպիսին է, որ հակառակորդը չի կարող մատ անել խաղացողի
արքային՝ հնարավոր թույլատրելի քայլերով:

**7.6** Եթե խաղի ընթացքում հայտնաբերվի, որ խաղաքարերը տեղաշարժվել
են իրենց դաշտերից, ապա պետք է վերականգնվի այն դիրքը, որը
ստեղծվել էր մինչև խախտումը: Եթե խախտմանն անմիջապես նախորդող
դիրքը որոշել հնարավոր չէ, ապա խաղը պետք է շարունակվի խախտմանը
նախորդող՝ վերականգման ենթակա վերջին հնարավոր դիրքից:
Ժամացույցի ցուցմունքները պետք է ուղղվեն՝ [6.13](./article6) հոդվածի համաձայն:
Այնուհետև խաղը պետք է շարունակվի վերականգնված դիրքից:
