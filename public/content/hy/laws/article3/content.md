# Հոդված 3: ԽԱՂԱՔԱՐԵՐԻ ՔԱՅԼԵՐԸ

**3.1** Չի թույլատրվում խաղաքարերը տեղաշարժել նույն գույնի խաղաքարերով զբաղեցրած դաշտ:

**3.1.1** Երբ խաղաքարը տեղաշարժվում է հակառակորդի խաղաքարերով զբաղեցրած դաշտ, վերջինս վերցվում և հեռացվում է խաղատախտակից՝ որպես նույն քայլի մաս:

**3.1.2** Համարվում է, որ խաղաքարը հարվածում է հակառակորդի խաղաքարերին, երբ այն կարող է վերցնել այդ խաղաքարը տվյալ դաշտում՝ 3.2 – 3.8 հոդվածների համաձայն:

**3.1.3** Համարվում է, որ խաղաքարը հարվածում է որևէ դաշտի, եթե նույնիսկ չի կարող տեղաշարժվել այդ դաշտ՝ նույն գույնի արքան հարվածի տակ թողնելու կամ դրա վրա հարված բացելու պատճառով:

**3.2** Փիղը կարող է տեղաշարժվել իր զբաղեցրած անկյունագծերի վրա գտնվող ցանկացած դաշտ:

![](../../images/elmoves.png)

**3.3** Նավակը կարող է տեղաշարժվել իր զբաղեցրած ուղղաձիգի կամ հորիզոնականի վրա գտնվող ցանկացած դաշտ։

![](../../images/boatmoves.jpg)

**3.4** Թագուհին կարող է տեղաշարժվել իր զբաղեցրած ուղղաձիգի, հորիզոնականի կամ անկյունագծի վրա գտնվող ցանկացած դաշտ։

![](../../images/queenmoves.jpg)

**3.5** Տեղաշարժվելիս՝ փիղը, նավակը կամ թագուհին չեն կարող հատել որևէ խաղաքարով զբաղեցրած դաշտ։

**3.6** Ձին կարող է տեղաշարժվել մոտակա այն դաշտը, որը չի գտնվում իր զբաղեցրած հորիզոնականի, ուղղաձիգի կամ անկյունագծի վրա։

![](../../images/horsemoves.jpg)

**3.7** Զինվորի քայլերը

**3.7.1** Զինվորը կարող է տեղաշարժվել նույն ուղղաձիգով անմիջապես առջևի դաշտ, պայմանով, որ այդ դաշտը զբաղեցված չէ, կամ՝

**3.7.2** իր առաջին քայլով զինվորը կարող է տեղաշարժվել ինչպես ներկայացված է 3.7.1 կետում կամ նույն ուղղաձիգով երկու դաշտ առաջ՝ պայմանով, որ այդ դաշտերը զբաղեցրած չեն, կամ՝

**3.7.3** զինվորը կարող է տեղաշարժվել հակառակորդի խաղաքարերով զբաղեցրած դաշտ, որը գտնվում է անկյունագծով դրա առջև, հարևան ուղղաձիգի վրա՝ վերցնելով այդ խաղաքարը. 

![](../../images/soldiermoves.jpg)

**3.7.3.1** Զինվորը, որը զբաղեցնում է իր սկզբնական տեղից մեկ քայլով երկու դաշտ տեղաշարժված հակառակորդի զինվորի անմիջապես կողքի՝ նույն հորիզոնականի և մոտակա ուղղաձիգի վրա գտնվող դաշտը, կարող է վերցնել այդ զինվորը՝ ինչպես միայն մեկ դաշտ տեղաշարժված զինվոր:
**3.7.3.2** Այդպիսի վերցնելն հնարավոր է միայն զինվորի առաջխաղացմանն անմիջապես հաջորդող քայլով և կոչվում է «կողանցիկ» (ֆրանսերեն «en passant»- «ան պասան»)

![](../../images/soldierposition.jpg)

**3.7.3.3** Երբ քայլ կատարողը տեղաշարժում է զինվորին իր սկզբնական դիրքից ամենահեռավոր հորիզոնականը, նա այդ զինվորը մտադրված դաշտում պետք է փոխարինի նույն գույնի նոր թագուհիով, նավակով, փղով կամ ձիով՝ որպես նույն քայլի մաս: Այսպիսի դաշտը կոչվում է «փոխարկման» դաշտ:

**3.7.3.4** Խաղացողի ընտրությունը չի սահմանափակվում մինչ այդ վերցված խաղաքարերով:

**3.7.3.5** Զինվորի այդպիսի փոխարինումը կոչվում է «փոխարկում» և նոր խաղաքարը անմիջապես խաղի մեջ է մտնում:

**3.8** Արքան տեղաշարժվում է 2 տարբեր ձևերով.
**3.8.1** Տեղափոխվելով ցանկացած հարևան դաշտ, 

![](../../images/kingmoves.jpg)

**3.8.2** Կատարելով փոխատեղում: Փոխատեղումը՝ արքայի և նույն գույնի նավակներից մեկի քայլն է՝ խաղացողի կողմից առաջին հորիզոնականով, որը համարվում է մեկ քայլ և իրականացվում է հետևյալ կերպ. իր սկզբնական դիրքից արքան տեղաշարժվում է երկու դաշտ՝ սկզբնական դիրքում գտնվող նավակի ուղղությամբ, այնուհետև այդ նավակը տեղաշարժվում է արքայի հենց նոր հատած դաշտը: 

![](../../images/beforerok.jpg)

**Արքայի թևում**՝ մինչև սպիտակների փոխատեղումը: 

**Թագուհու թևում**՝ մինչև սևերի փոխատեղումը:

![](../../images/afterrok.jpg)

**Արքայի թևում**՝ սպիտակների փոխատեղումից հետո:

**Թագուհու թևում**՝ սևերի փոխատեղումից հետո

![](../../images/arok.jpg)

**Արքայի թևում**՝ մինչև սևերի փոխատեղումը:

**Թագուհու թևում**՝ մինչև սպիտակների փոխատեղումը:

![](../../images/brok.jpg)

**Արքայի թևում**՝ սևերի փոխատեղումից հետո:
**Թագուհու թևում**՝ սպիտակների 

**3.8.2.1** Խաղացողը կորցնում է փոխատեղում կատարելու իրավունքը.

**3.8.2.1.1** եթե արքան արդեն տեղաշարժվել է, կամ՝

**3.8.2.1.2** այն նավակով, որն արդեն տեղաշարժվել է:

**3.8.2.2** Փոխատեղումը ժամանակավորապես հնարավոր չէ.

**3.8.2.2.1** եթե արքայով զբաղեցրած դաշտը կամ այն դաշտը, որն արքան պետք է հատի կամ զբաղեցնի, հակառակորդի մեկ կամ մի քանի խաղաքարերի հարվածի տակ է, կամ՝

**3.8.2.2.1** երբ արքայի կամ փոխատեղվող նավակի միջև գտնվում է որևէ խաղաքար

**3.9** Արքան «շախի տակ»

**3.9.1** Համարում են, որ արքան «շախի տակ է»՝ երբ այն գտնվում է հակառակորդի մեկ կամ մի քանի խաղաքարերի հարվածի տակ, նույնիսկ եթե այդ խաղաքարերը չեն կարող տեղաշարժվել արքայով զբաղեցրած դաշտ՝ նույն գույնի արքան հարվածի տակ թողնելու կամ դրա վրա հարված բացելու պատճառով:

**3.9.2** Որևէ խաղաքար չի կարող տեղաշարժվել, եթե այդ քայլով նույն գույնի արքան հարվածի տակ է մնում, կամ դրա վրա հարված է բացվում:

**3.10** Հնարավոր և անհնարին քայլեր; անհնարին դիրքեր

**3.10.1** Քայլը հնարավոր է, եթե կատարված են 3.1-3.9 հոդվածների պահանջները:

**3.10.2** Քայլը անհնարին է, եթե 3.1-3.9 հոդվածների համապատասխան պահանջները չեն կատարվել:

**3.10.3** Դիրքն անհնարին է, եթե հնարավոր չէ այն ստանալ հնարավոր քայլերի ցանկացած շարքով: 