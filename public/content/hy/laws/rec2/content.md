# Ուղեցույց II. «Շախմատ 960 »-ի կանոնները

**II.1** Նախքան խաղը մեկնարկելը՝ կամայական ընտրությամբ՝ որոշակի
պայմաններին համապատասխան, որոշվում է սկզբնական դիրքը։
Այնուհետև խաղը խաղում են սովորական շախմատի կանոններին
համապատասխան։

**II.2** Սկզբնական դիրքի պահանջները
«Շախմատի 960»-ի սկզբնական դիրքը պետք է համապատասխանի
որոշակի պայմաններին։ Սպիտակ խաղաքարեր ունեցող խաղացողի
զինվորները, սովորականի պես, զբաղեցնում են երկրորդ հորիզոնականը։
Մնացած սպիտակ խաղաքարերը կամայական կերպով շարվում են առաջին
հորիզոնականում՝ հետևյալ սահմանափակումներով․

**II.2.1** արքան զբաղեցնում է երկու նավակների միջև գտնվող որևէ դաշտ, և

**II.2.2** փղերը պետք է զբաղեցնեն տարագույն դաշտերը, և

**II.2.3** սև խաղաքարերը տեղադրվում են նույնությամբ՝ սպիտակ
խաղաքարերի դիմաց։
Սկզբնական դիրքը կարող է որոշվել խաղից առաջ՝ համակարգչային ծրագրի
կամ զառերի, մետաղադրամի, խաղաթղթերի և այլնի միջոցով։

**II.3** «Շախմատ 960»-ի փոխատեղման կանոնները

**II.3.1** «Շախմատ 960»-ում յուրաքանչյուր խաղացողի թույլատրվում է միայն
մեկ փոխատեղում կատարել խաղի ընթացքում, որը արքայի և նավակի
հավանական մեկ քայլն է։ Սակայն փոխատեղման պարագայում
պահանջվում է սովորական խաղի կանոնների որոշակի հստակեցում, քանզի
սովորական շախմատի կանոնները բացառում են նավակի ու արքայի
այդպիսի սկզբնական դիրքեր, որոնք հանդիպում են «Շախմատ 960»-ում։

**II.3.2** Ինչպե՞ս կատարել փոխատեղում։ «Շախմատ 960»-ում նավակի և
արքայի սկզբնական դիրքից ելնելով, փոխատեղման մանևրումն
իրականացվում է հետևյալ 4 տարբերակներից մեկի կիրառմամբ․

**II.3.2.1** փոխատեղում՝ արքան և նավակը տեղաշարժելով, կամ

**II.3.2.2** փոխատեղում՝ արքայի և նավակի դիրքերը փոխադարձաբար
փոխելով, կամ

**II.3.2.3** փոխատեղում՝ միայն արքայի քայլով, կամ

**II.3.2.4** փոխատեղում՝ միայն նավակի քայլով։

**II.3.2.5** Առաջարկություններ
- Մարդկանց միջև՝ ֆիզիկական խաղատախտակի վրա ընթացող խաղում
խորհուրդ է տրվում, որ արքան նախ տեղաշարժվի տախտակից դուրս և
տեղադրվի իր վերջնական դիրքի դիմաց, այնուհետև նավակը
տեղաշարժվի դեպի իր վերջնական դիրքը, որից հետո արքան տեղադրվի
իր վերջնական դիրքում։
- Փոխատեղման արդյունքում արքան և նավակը զբաղեցնում են նույն
դիրքերը՝ ինչ և սովորական շախմատում։

**II.3.2.6** Պարզաբանում
Այսպես, «c» ուղղաձիգով փոխատեղման արդյունքում (որը նշագրվում է
0-0-0 և սովորական շախմատում հայտնի է որպես փոխատեղում
թագուհու թևում) արքան կտեղաշարժվի c1 (սպիտակների համար) կամ c8
(սևերի համար), իսկ նավակը` d1 (սպիտակների համար) կամ d8 (սևերի
համար)։ «g» ուղղաձիգով փոխատեղման արդյունքում (որը նշագրվում է
0-0 և սովորական շախմատում հայտնի է որպես փոխատեղում արքայի
թևում) արքան կտեղաշարժվի g1 (սպիտակների համար) կամ g8 (սևերի
համար), իսկ նավակը` f1 (սպիտակների համար) կամ f8 (սևերի համար)։

**II.3.2.7** Ծանոթագրություններ
1. Տարաձայնություններից խուսափելու համար, նախքան փոխատեղում
կատարելը, նպատակահարմար է հայտարարելը՝ «Պատրաստվում եմ
փոխատեղում կատարել» («I am about to castle»):
2. Որոշ սկզբնական դիրքերում արքան կամ նավակը (բայց ոչ երկուսը
միասին) փոխատեղման ընթացքում չեն տեղաշարժվում։
3. Արքայի սկզբնական դիրքերում փոխատեղումը կարող է կատարվել
արդեն իսկ առաջին քայլում։
4. Արքայի սկզբնական և վերջնական դիրքերի միջև գտնվող բոլոր
դաշտերը (ներառյալ վերջնական դաշտը) և նավակի սկզբնական և
վերջնական դիրքերի միջև գտնվող բոլոր դաշտերը (ներառյալ վերջնական
դաշտը) պետք է ազատ լինեն։
5. Որոշ սկզբնական դիրքերում, ի տարբերություն սովորական շախմատի,
փոխատեղման պահին որոշ դաշտեր կարող են զբաղված լինել։ Օրինակ
«c» ուղղաձիգով փոխատեղման (0-0-0) ընթացքում «a», «b» և/կամ «e»
ուղղաձիգի առաջին և վերջին դաշտերը կարող են զբաղված լինել, իսկ «g»
ուղղաձիգով փոխատեղման (0-0) ընթացքում կարող են զբաղված լինել «e»
և/կամ «h» ուղղաձիգի առաջին և վերջին դաշտերը: 